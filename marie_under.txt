Su suu minu suus
su hing minu ihus
su suu mu suus
me vili küpseb samas vihus.

Su suu mu suus
su närvilülid mu närvikees, 
su suu mu suus 
su süda tuksub kui minu sees.

Kus lõped sa?
Kus algan ma?
Kes lahutas küll lained merest?
Su verelibled minu verest?
Üksteisest kumbki põlev laast.

Kes tõstis me jalad maast?
Vaid kõrged kohad, tornid, mäed!
Aeg langeb alla, ära heidet:
suu suul ja ühte kasvand käed,
me igavikku ära peidet.

Kus algab päev?
Kus lõpeb öö?
Näen hinge kinni pidaden:
see, millest elan, see on - õnn.

Üks olemine imeuus:
me sammud kaotand maise tee,
ei tagasi vii too, ei see.

Su suu mu suus
su hing mu kehas - 
me hõljume ehas.